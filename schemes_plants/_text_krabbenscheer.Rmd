Het oorspronkelijk areaal van *krabbenscheer* in België, zoals het gedocumenteerd werd door @van_rompaey_1972, was in hoofdzaak beperkt tot de brede omgeving van de Scheldevallei tussen Gent en Antwerpen.
*Krabbenscheer* groeide er in afgesneden zijarmen van de rivier en in sloten en turfputten in laagveengebieden. 
Ook ten noorden van Lokeren en in de omgeving van Mechelen bevonden zich traditionele groeiplaatsen [@van_landuyt_2006].
De natuurlijke verspreiding is zeer sterk achteruitgegaan door watervervuiling, omvorming van de turfputten tot private visvijvers  maar ook door predatie door watervogels waaronder de invasieve *Canadese gans*.
Tegenwoordig wordt de *krabbenscheer* veel (illegaal) uitgezet vanuit tuinvijvers in regio's waar hij oorspronkelijk niet voorkwam waardoor het natuurlijk areaal nog moeilijk te onderscheiden is tussen alle introducties [@verloove_2023].
In dit meetnet werden slechts drie locaties opgenomen: de twee oorspronkelijke locaties die nog resteerden (Blaasveldbroek en het vormingsstation in de Antwerpse haven nabij het natuurreservaat 'de Kuifeend') en eveneens een officieel gedocumenteerd herintroductieproject met autochtoon materiaal uit het natuurreservaat 'de Damvallei' in Destelbergen.

De totale geschatte populatie *krabbenscheer* op de drie geselecteerde meetnetlocaties steeg heel licht van 1793-16153 exemplaren in de eerste meetnetcyclus naar 1903-18601 in de tweede meetcyclus, maar beide schattingen overlappen in hoge mate.
De grootste stijging vond plaats in het natuurreservaat 'de Damvallei', waar het introductie-experiment met kooien tegen vraatschade lijkt aan te slaan en er nu ook de helft van deze populatie buiten de afgesloten kooien groeit.
De populatie steeg er van 4-10 exemplaren in 2016-2018 naar 600-6000 exemplaren in 2019-2021.
In het Blaasveldbroek steeg de populatie van 28-55 exemplaren in 2016-2018 naar 102-1000 exemplaren in 2019-2021.
Op de groeiplaats aan het vormingsstation nabij 'De Kuifeend' in de Antwerpse haven daalde de geschatte populatie echter van 1761-16088 exemplaren in 2016-2018 naar 1198-11601 in 2019-2021 maar deze schattingen overlappen grotendeels.
